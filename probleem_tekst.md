## AI die mensen schaadt
Kunstmatige intelligentie wordt tegenwoordig voor allerlei maatschappelijke beslissingen gebruikt. Algoritmes bepalen onze toegang tot de overheid, zorg, wonen, werk en inkomen. Zonder scherp en onafhankelijk toezicht verdwijnen menselijke waarden achter een barrière van oncontroleerbare technologie.

### Digitale gijzeling
De overheid legt vitale publieke taken in handen van commerciële tech-giganten. Hierdoor ontstaat afhankelijkheid van ondoorzichtige systemen. Als burger kun je hierdoor benadeeld worden op het vlak van rechtsbescherming, privacy en de kwaliteit van publieke voorzieningen. Op een gegeven moment is er geen weg meer terug: we verliezen controle over de digitale infrastructuur. Dat wordt ook wel een vendor lock-in genoemd. De situatie waarbij overstappen naar een andere partij gepaard gaat met onaanvaardbaar risico's. Zoals hoge kosten, technische hindernissen of operationele problemen.

### Geautomatiseerde uitsluiting
De data waarop AI is getraind is nooit neutraal. Ze staan bol van vooroordelen of liggen in de code van een AI-toepassing besloten. Een postcode of persoonlijke kenmerken bepalen vervolgens de kansen van mensen. Zonder dat de burger dit weet of er zicht op heeft, of het überhaupt kan controleren, laat staan zich verweren. Uiteraard pakt dit het nadeligst uit voor de kwetsbaren in onze maatschappij, zoals ouderen, mensen die moeite hebben met lezen en schrijven, mensen met een beperking, of gemarginaliseerde groepen.

### Macht zonder menselijk gezicht
Doordat de machine steeds vaker beslist staat het recht op bezwaar maken onder druk. De menselijke maat verdwijnt in een 'black box' en bureaucratisch getouwtrek. Door morele ontkoppeling (moral disengagement) verrtrouwen professionals teveel op nieuwe technologie. Waardoor verantwoordelijkheid nemen voor een ander die er door in de problemen raakt uit het zicht raakt. Ondanks alle goede bedoelingen. Een algoritme kent geen gedeelde menselijke kwetsbaarheid en toont ook geen menselijke empathie. En zelfs in het geval van menselijke controle is er altijd een risico op automation bias. Werknemers raken verveeld door het lopende-band-werk van eindeloos controleren. Of controle van publieke AI blijft hangen in juridische formaliteiten en checkbox-denken. Als burger en als werknemer sta je al snel machteloos tegenover problemen die publieke AI veroorzaakt.

### Afbrokkeling van democratie
Onnavolgbare besluitvorming verandert de overheid van een bondgenoot in een onvoorspelbare machtsfactor. Wanneer de burger niet meer kan controleren hoe besluiten worden gemaakt of hoe privacy wordt geborgd, maakt democratische controle plaats voor publiek wantrouwen. De groeiende kloof tussen de burger en organisaties is geen neveneffect, maar wordt gevoed door het ondoordacht inzetten van AI in het publieke domein. Dat zorgt voor fundamentele aantasting van de rechtsstaat waarin de burger niet langer partner, maar proefkonijn is. Zonder onafhankelijke audits hebben overheid en bedrijfsleven een vrijbrief om publieke AI toe te passen in het maatschappelijk leven. Terwijl het afleggen van publieke verantwoording totaal oppervlakkig en vrijblijvend is.

### Twijfels over AI?
Heb je als burger of werknemer twijfels over AI en ethiek in jouw dagelijks of professionele leven? Stuur je zorgen op naar ons [meldpunt](#meldpunt).
